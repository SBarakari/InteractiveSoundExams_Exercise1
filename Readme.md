# Σχόλια για τη δημιουργία ηχητικού κοματιού διάρκειας 1 λεπτού

Ο αρχικός ήχος είναι ζωντανά ηχογραφημένος ήχος μαρίμπας,  όπου ερμηνεύεται μία οκτάβα νότα –νότα, τρεις φορές σε επανάληψη.
Η μαρίμπα επιλέχθηκε λόγω του ιδιαίτερου ηχοχρώματος. Ο ήχος παράγεται από το χτύπημα των ξύλινων πλήκτρων και ενισχύεται στην κάτω μεριά του οργάνου από σωληνωτά αντηχεία. Η επιλογή της οκτάβας ως μοτίβο έγινε γιατί στο σχήμα της οκτάβας ουσιαστικά περιλαμβάνονται οι έννοιες της διαφοροποίησης (μέσω της αλλαγής οκτάβας) και της ομοιότητας  (παράγωγη συχνότητα-  "παρόμοιο" άκουσμα).
    
Με το ηχητικό κομμάτι διάρκειας ενός λεπτού που δημιουργήθηκε, επιχειρείται να αποτυπωθεί η έννοια της μνήμης και ειδικότερα της επανασύνθεσης των αναμνήσεων ως «αναπαραστάσεις, οι οποίες επανενεργοποιούνται και  ανακτώνται σε χρόνο κατοπινό από την πρωτοδημιουργία τους [[1]](#link1) [[2]](#link2)»

Για τη δημιουργία του κομματιού χρησιμοποιήθηκαν τεχνικές όπως η έκταση του ήχου στο χρόνο, η αλλαγή τονικού ύψους και ταχύτητας αναπαραγωγής. Η παραγωγή και επεξεργασία των επιμέρους ήχων εγινε με το εργαλείο Paul Stretch και την εφαρμογή κατάλληλων φίλτρων. Ο αρχικός ήχος στο κομμάτι επαναλαμβάνεται 25 φορές ως διακριτό μοτίβο, ενώ συνυπάρχει και επαναλαμβάνεται καθόλη τη διάρκεια στο background.
Ειδικότερα, ως βάση- φόντο (background) χρησιμοποιήθηκε ο αρχικός ήχος, ο οποίος αναπαράγεται σε επανάληψη καθόλη τη διάρκεια του κομματιού με διακυμάνσεις ως προς την ένταση (σταδιακή αύξηση- σταθεροποίηση- σταδιακή μείωση), δηλώνοντας το χρόνο που κυλά ασταμάτητα και τις επιμέρους στιγμές που βιώνουμε οι οποίες έρχονται και παρέρχονται. Σε αυτό το φόντο εμφανίζονται σταδιακά επαναλήψεις του αρχικού ήχου, με το σχήμα της οκτάβας  να ηχεί μία φορά μόνο ή τρεις φορές (όπως στον αρχικό ήχο) σε διαστήματα 3ης και 7ης (σε σχέση με τον αρχικό ήχο) και σε διαφορετικές οκτάβες ως προς τις αρχικές.Τα μοτίβα αυτά αντιπροσωπεύουν κομμάτια μνήμης, που αφορούν στο ίδιο πρόσωπο. Κανένας ήχος δεν καλύπτεται από τον προηγούμενο και τα μοτίβα εμφανίζονται σειριακά και σε ποικίλες χρονικές αποστάσεις. Όμως, μέσα από αυτή την παράθεση (και την κατάλληλη επιλογή των τονικοτήτων), δημιουργείται μία αίσθηση συγχορδίας την οποία δεν ακούμε αλλά τη συνθέτουμε –φανταζόμαστε. Η ανασύνθεση της ανάμνησης προκύπτει μέσα από αυτή την ιδιότυπη σύνθεση παραμορφωμένων κομματιών της αρχικής μνήμης (του αρχικού ήχου). Σταδιακά επέρχεται μία πύκνωση στο υλικό η οποία σιγά σιγά μειώνεται υποδηλώνοντας τη σταδιακή εξασθένιση της ανάμνησης αμέσως μετά το σχηματισμό της.

*Το ζήτημα της επανασύνθεσης της ανάμνησης είναι υπο διερεύνηση από τη σύγχρονη επιστήμη. Ο Φρόυντ, αναρωτώμενος προσέκρουσε στο εξής παράδοξο: αν οι αναμνήσεις είναι όντως αποθηκευμένες σε ένα κέντρο του εγκεφάλου, γιατί δυσκολευόμαστε τόσο πολύ να τις ανασύρουμε με την αρχική τους μορφή τη στιγμή που το θέλουμε; Μία απάντηση είναι το ασυνείδητο [[3]](#link3). Η θεωρία του Έντελμαν αρνείται την «εφεύρεση» του κέντρου της μνήμης- " Δεν είμαστε ηλεκτρονικοί υπολογιστές. Το παρελθόν μας δεν υπάρχει με τη μορφή αρχειοθετημένων εικόνων: το αναπλάθουμε κάθε φορά που το φέρνουμε στην επιφάνεια."
Οι αναμνήσεις είναι έγγλυφες στον εγκεφαλικό ιστό, μορφοποιούμενες από κομμάτια που είναι εγκατεσπαρμένα σε ένα υπέρ εκτενές και πολυπλόκαμο νευρωνικό ιστό και ενσωματώμενες στους μηχανισμούς της εγκεφαλικής αναπαράστασης, οι οποίοι ανασυνθέτουν τις εισερχόμενες ακατέργαστες πληροφορίες. Οι νευρικές ίνες δεν είναι καταγραφείς υψηλής πιστότητας, διότι τονίζουν ορισμένα χαρακτηριστικά της προσαγωγού διέγερσης και αγνοούν άλλα, παρέχοντας σε κάθε περίπτωση το ουσιώδες μέσω ποιοτικών και ποσοτικών παραμορφώσεων, διά της δράσεως εγκεφαλικών συστημάτων αξιολόγησης [[4]](#link4).
Σε κάθε περίπτωση η ανάμνηση είναι μία αφαίρεση και όχι μια πιστή αντιγραφή του πραγματικού κόσμου και, ως εκ τούτου, η ανάκληση μιας ανάμνησης είναι εξ ορισμού δημιουργική διαδικασία, τα δε ψήγματα «παραπληροφόρησης» που κωδικοποιούνται ως αναμνήσεις, ανακαλούμενα αλλοιώνονται εκ νέου *[[5]](#link5).

Κατά αυτή την έννοια, το ηχητικό κομμάτι αποτυπώνει αυτή τη διαδικασία ανάκλησης μιας ανάμνησης και της σύνθεσής της μέσα από απροσδιόριστα αλλοιωμένα στοιχεία της αρχικής εμπειρίας με έναν ασαφή τρόπο και επισημαίνει την πολυπλοκότητα και την ασάφεια της διαδικασίας αυτής, που η σύγχρονη επιστήμη διερευνά ακόμα.



**Βιβλιογραφία**


<a name="link1">[1]</a>Davis, M. (2007). Forgetting: Once again, it’s all about representations. In H. L. Roediger III, Y. Dudai & S. M. Fitzpatrick (Eds.), Science of Memory: Concepts (pp. 317-319). Oxford: Oxford University Press.

<a name="link2">[2]</a>Dudai, Y. (2004). Memory fromA to Z: Oxford Univeristy Press.

<a name="link3">[3]</a> Rosenfield , I. (1992). Η Εφεύρεση της Μνήμης, Μια νέα άποψη για τη λειτουργία του εγκεφάλου.(Ποτάγας, Κ.,   Μετάφρ.) Αθήνα: Καστανιώτη

<a name="link4">[4]</a>  Kandel,Eric.(1992) Αναζητώντας τη μνήμη. Η ανάδυση μιας νέας επιστήμης του νου, μετάφραση Αζαρίας Καραμανλίδης, Πανεπιστημιακές Εκδόσεις Κρήτης, 2008, σσ. 295, 316.

<a name="link5">[5]</a>Πολυχρονίδης A. , "Νευροεπιστημονική και θεολογική θεώρηση της μνήμης"

<a name="link6">[6]</a>Παπαθεοδωρόπουλος, Κ. (2015). Έννοιες στην επιστήμη της μνήμης. Αθήνα:Σύνδεσμος Ελληνικών Ακαδημαϊκών Βιβλιοθηκών. κεφ 23. 

<a name="link7">[7]</a>Radstone, S., & Schwarz, B. (2011). Memory: Histories, theories, debates. New York: Fordham Univ. Press. 







